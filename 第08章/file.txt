昔时贤文，诲汝谆谆。集韵增广，多见多闻。
观今宜鑒古，无古不成今。
知己知彼，将心比心。
酒逢知己饮，诗向会人吟。相识满天下，知心能幾人？
相逢好似初相识，到老终无怨恨心。
近水知鱼性，近山识鸟音。
易涨易退山溪水，易反易覆小人心。
运去金成铁，时来铁似金。
读书须用意，一字値千金。
逢人且说三分话，未可全抛一片心。
有意栽花花不發，无心插柳柳成荫。
画虎画皮难画骨，知人知面不知心。
钱财如粪土，仁义値千金。
流水下滩非有意，白雲出岫本无心。
当时若不登髙望，谁信东流海洋深？
路遥知马力，日久见人心。
两人一般心，无钱堪买金；一人一般心，有钱难买针。
相见易得好，久住难为人。
马行无力皆因瘦，人不风流只为贫。
饶人不是痴汉，痴汉不会饶人。
是亲不是亲，非亲却是亲。
美不美，鄕中水；亲不亲，故鄕人。
莺花犹怕春光老，岂可教人枉度春？
相逢不饮空归去，洞口桃花也笑人。
红粉佳人休使老，风流浪子莫教贫。
在家不会迎宾客，出外方知少主人。
黄芩无假，阿魏无真。
客来主不顾，自是无良宾；良宾主不顾，应恐是痴人。
贫居闹市无人问，富在深山有远亲。
谁人背後无人说，哪个人前不说人？
有钱道真语，无钱语不真。
不信但看筵中酒，杯杯先敬有钱人。
鬧裏挣钱，静处安身。
来如风雨，去似微尘。
长江後浪推前浪，世上新人赶旧人。
近水楼臺先得月，向阳花木早逢春。
古人不见今时月，今月曾经照古人。
先到为君，後到为臣。
莫道君行早，更有早行人。
莫信直中直，须防仁不仁。
山中有直树，世上无直人。
自恨枝无葉，莫怨太阳偏。
万般皆是命，半点不由人。
一年之计在於春，一日之计在於晨；一家之计在於和，一生之计在於勤。
责人之心责己，恕己之心恕人。
守口如甁，防意如城。
寧可人负我，切莫我负人。
再三须愼意，第一莫欺心。
虎生犹可近，人熟不堪亲。
来说是非者，便是是非人。
远水难救近火，远亲不如近邻。
有茶有酒多兄弟，急难何曾见一人？
人情似纸张张薄，世事如棋局局新。
山中也有千年树，世上难逢百歳人。
力微休负重，言轻莫劝人。
无钱休入众，遭难莫寻亲。
平生不做皱眉事，世上应无切齿人。
士乃国之宝，儒为席上珍。
若要断酒法，醒眼看醉人。
求人须求大丈夫，济人须济急时无。
渇时一滴如甘露，醉後添杯不如无。
久住令人贱，频来亲也疏。
酒中不语真君子，财上分明大丈夫。
贫贱之交不可忘，糟糠之妻不下堂。
出家如初，成佛有餘。
积金千两，不如明解经书。
养子不教如养驴，养女不教如养猪。
有田不耕仓廪虚，有书不读子孙愚。
仓廪虚兮歳月乏，子孙愚兮礼义疏。
聽君一席话，胜读十年书。
人不通今古，马牛如襟裾。
茫茫四海人无数，哪个男儿是丈夫？
白酒酿成縁好客，黄金散尽为收书。
救人一命，胜造七级浮屠。
城门失火，殃及池鱼。
庭前生瑞草，好事不如无。
欲求生富贵，须下死工夫。
百年成之不足，一旦败之有餘。
人心似铁，官法如炉。
善化不足，恶化有餘。
水太淸则无鱼，人至察则无徒。